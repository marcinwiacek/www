Title:Ocena skutków komputeryzacji (2001)
Author:marcin
When:01 Jan 2001
Taxonomy:Polski,Polski artykuł

<p align="justify">Chciałbym już na wstępie napisać, iż moim zdaniem nie można jednoznacznie ocenić, czy powszechność komputerów w naszym życiu spowodowała wyłącznie dobre zmiany czy nie. Jak bowiem każda rzecz czy nowa technologia, również ta ma swoje plusy i minusy. W poniższym tekście chciałbym pokazać kilka z nich:</p>
<p>Zacznę od negatywów.</p>
<!--break-->
<p align="justify">Jak zauważa wielu autorów różnych publikacji, po upowszechnieniu się komputerów wiele rzeczy stało się łatwiejszych. Ponieważ zaś człowiek jest istotą leniwą i zazwyczaj wybiera łatwiejszą drogę postępowania, woli wcisnąć kilka klawiszy w swoim elektronicznym pomocniku niż np. rysować wykres danej funkcji ręcznie. Wszak komputer zrobi to szybciej i ładniej. Tylko, i to jest ten negatyw, że w ten sposób zatracimy pewną zdolność rysowania wykresów i będziemy ubożsi o tę wiedzę. A co się stanie, gdy nie chodzi o rysowanie wykresów, a jakieś poważniejsze obliczenia ? W momencie, gdy zabraknie prądu, gdy komputer się zepsuje, itp., możemy NIE MÓC sobie poradzić w danej sytuacji. Innymi słowy, nasze umiejętności dzięki komputerom znacznie zmniejszyły się w wielu dziedzinach....a my się od nich uzależniamy i możemy<br />
nie dostrzec, że 2+2=5 dla nowego Pentium XXX (wszak jest on tak skomplikowany, że może mieć "niewielkie" usterki - prawda ?).</p>
<p align="justify">Właśnie, uzależnienie. Niestety nie jest to dobra sprawa. Uzależniamy naszą cywilizację m.in. od nośników magnetycznych łatwych do skasowania (wiem, że są np. płyty CD - niemniej jednak normalnie korzystamy np. z dysków twardych). Nośniki te się bardzo szybko zmieniają i ulegają szybkiemu zniszczeniu (żywotność CD jest rzędu 100-200 lat). Powoduje to, iż przyszłe pokolenia mogą mieć BARDZO DUŻE problemy z ich odczytaniem....</p>
<p align="justify">Kolejnym minusem jest to, iż sprzęt ten potrafi mieć bardzo negatywny skutek na zdrowie użytkownika. Mam tu na myśli szczególnie sprzęt z tradycyjnymi monitorami CRT i niskimi parametrami obrazu. Niestety, jego działanie szczególnie na młode organizmy przesiadujące przy nim godzinami może mieć bardzo poważne i nieprzyjemne dla zdrowia skutki.</p>
<p align="justify">Następny negatywny aspekt tej technologii to zanik więzi międzyludzkich. Niestety, to prawda, iż wielu młodych ludzi dzięki obcowaniu z innymi wyłącznie w cyberprzestrzeni ma większe trudności z "żywym" otoczeniem. Oczywiście, to zjawisko jest ciągle nowe dla psychologów i musi upłynąć jeszcze trochę czasu, aż znajdą oni odpowiednie i skuteczne sposoby leczenia z tego problemu (o ile nie zostało to już zrobione)....ale akurat ta kwestia zostanie może kiedyś rozwiązana...</p>
<p align="justify">Należy też wspomnieć o tym, iż cyberprzestrzeń jest znakomitym miejscem do ujawniania się mrocznej części naszej natury i potrafimy tam robić rzeczy niezgodne z prawem. Inna sprawa, iż prawo potrafi być niedobre, ale fakt jest faktem - wiele kradzieży (numerów kart kredytowych, pieniędzy z konta,...) czy przywłaszczeń własności intelektualnej dzieje się właśnie przy użyciu nowoczesnego sprzętu komputerowego...</p>
<p align="justify">Czy wobec tego powinniśmy przestać korzystać z tego sprzętu ?</p>
<p align="justify">Oczywiście nie. Poza wadami niesie on również pewne zalety:</p>
<p align="justify">Przede wszystkim, pozwala na wykonanie tego, co wcześniej było niemożliwe - różnego rodzaju symulacji czy skomplikowanych obliczeń w skończonym czasie. Dzięki niemu można lepiej wykorzystać dostępne wcześniej technologie (np. telefonia cyfrowa czy ruchoma to rozwinięcie tradycyjnej z parą miedzianych przewodów i centralą wybierakową)....i przyspieszyć korzystanie z nich (np. szybsza obsługa klientów w banku czy na lotnisku). Do tego oczywiście służy on również do rozwiązywania problemów, których wcześniej nie było lub były nieistotne (np. zainstalować Worda :-)).</p>
<p align="justify">Dzięki komputerom wielu ludzi ma pracę (operatorzy, informatycy, ludzie w fabrykach, itd.) i rozrywkę (chociaż akurat ten punkt może być traktowany negatywnie - wszak dzięki temu "udogodnieniu" ktoś może woleć granie w Quake niż np. wyjazd z rodziną nad jezioro).</p>
<p align="justify">One pozwoliły na lepszy i szybszy przepływ informacji oraz ich obróbkę (bazy danych czy archiwa elektroniczne).</p>
<p align="justify">Dzięki nim mamy lepszy dostęp do ludzi na całym świecie (o ile mają oczywiście np. pocztę elektroniczną). Jest to oczywiście paradoks (wcześniej wspomniałem o zaniku więzi międzyludzkich), ale fakt - można już utrzymywać codziennie kontakt z wujkiem Johnem z przysłowiowej Ameryki.</p>
<p align="justify">Docieramy w tym momencie do kolejnego pozytywnego aspektu - obniżki kosztu pewnych usług. Widać to najbardziej na przykładzie telefonii. O ile wcześniej byliśmy skazani na drogie rozmowy międzynarodowe, teraz możemy wykorzystać Voice Over Net i rozmawiać za ułamek dawnych kosztów. Umarł król (kompanie telekomunikacyjne - przynajmniej za granicą :-)), niech żyje nowy (operatorzy internetowi)...</p>
<p align="justify">Łatwiej (taniej) dziś dotrzeć do wielu odbiorców twórcom wielu rodzajów periodyków czy publikacji. Oczywiście, nie zawsze są pozycje godne uwagi (kolejny negatyw - dzięki komputerom mamy do czynienia ze znacznie większą ilości tzw. szumu informacyjnego), ale...</p>
<p align="justify">Warto też wspomnieć o tym, iż to komputery pozwoliły ujawnić chęć bezinteresownego dzielenia się wielu ludzi. Chodzi mi oczywiście o oprogramowanie Open Source tworzone np. na licencji GLP czy GNU. Dostępne z pełnym kodem źródłowym daje możliwość jego rozszerzania i łatwego dostosowywania do indywidualnych potrzeb...</p>
<p align="justify">Jak więc widać w powyższym bardzo skrótowym opracowaniu, można wymienić trochę cech pozytywnych i negatywnych. I stąd nie ma jednoznacznej odpowiedzi na tytułowe pytanie...a sama komputeryzacja jest na pewno ciekawym zjawiskiem dla socjologów :-).</p>