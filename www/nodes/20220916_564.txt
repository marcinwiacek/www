Title: O przepisach drogowych i jakości prawa, czyli pajacyki edycja 2022.09 (2022)
Author:marcin
When:16 Sep 2022
Taxonomy:polski,polski blog,salon24.pl,drogowe

<p>WRESZCIE JEST!</p>
<p>Pojawił się wczoraj, a zacznie obowiązywać od jutra.</p>
<p><a href="https://dziennikustaw.gov.pl/DU/2022/1951" target="_blank" rel="nofollow noopener">Mamy nowy taryfikator punktów karnych.</a> <a href="https://www.salon24.pl/u/techracja/1195742,polski-nie-lad-w-praktyce-i-walka-o-jasnosc-z-przepisami-drogowymi-apka-1-52-i-1-53" target="_blank">W tym miejscu właściwie mógłbym skopiować jedną z notek ze stycznia tego roku (o źle tworzonym prawie i nabijaniu kasy do budżetu) i zamknąć temat</a>, ja jednak przekornie chciałbym skomentować to i owo.</p>
<!--break-->
<p>W dalszym ciągu mamy ileś aktów prawnych mówiących o karach dla kierowców, teraz będę musiał je pracowicie łączyć, i dopiero wtedy pojawią się w aplikacji „Przepisy drogowe” (zrobią to też inni autorzy i w literaturze będziemy mieli pewnie wiele przeróżnych zdań).</p>
<p>Tak się zastanawiam, że istnieje obecnie jeden silny trend, tj. ekonomiczne pozbawianie ludzi aut (szczególnie celuje się w klasę średnią), zmuszanie ich do przesiadania się na komunikację, a potem zamykanie również tej (przez koszty).</p>
<p>Likwiduje się wygodne zielone strzałki, wprowadza ronda, ograniczenia do 30 km/h, zielone strefy i różne inne wynalazki.</p>
<p>Jestem w tym momencie bardzo rozdarty – z jednej strony niektóre zmiany są może i dobre, z drugiej strony nawet nowe samochody są bardzo często mniej fajne (z silników aż żal starego dobrego 1,9 SDI, który spełniał niestety tylko Euro 3, i żal, że koncerny pchają się w trzy cylindry albo promują do wszystkiego elektrykę), a z trzeciej strony nie tylko w normach Euro trzeba szukać ekologiczności, ale również w pyle z opon i klocków hamulcowych.</p>
<p>Rządzący idą po najmniejszej linii oporu, i aż dziw, że nie skazują (jeszcze?) na ciężkie roboty albo dożywocie za każde popełnione wykroczenie albo nie wymyślili abonamentu, przy którym można sobie przekraczać limity jak tylko się chce (wróć – sprawa z panią Szydło i wypadkiem chyba jest odroczona, i prawdopodobnie nigdy nie do czekamy się wyroku w sprawie).</p>
<p>I proszę nie zrozumieć mnie źle – zdarzają się osobnicy jeżdżący na zderzaku czy w pomroczności alkoholowej, pomykający 150 km/h przez centra miast, stwarzający bardzo niebezpieczne sytuacje na przejściach dla pieszych albo oślepiający długimi światłami.</p>
<p>Wariatów trzeba tępić, i nie o tym mówię, tylko o tym, że od długiego czasu trwa nagonka na ludzi, którzy starają się jeździć przepisowo.</p>
<p>I teraz kilka przykładów:</p>
<ol>
<li>zdarzają się sytuacje, gdzie mamy 120 km/h, potem 50, a po kilku metrach 120 (powodem jest to, że te kilka metrów zostało położonych z innego asfaltu, na łączeniu nie zostało doszlifowanych i na wszelki wypadek wstawia się tzw. dupochron, dzięki któremu nie będzie można dochodzić odszkodowania od właściciela drogi)</li>
<li>mamy drogi, gdzie wszystko zakończono, ale odbiór będzie za jakiś czas, bo np. trzeba poczekać na jakąś uroczystość (i znaki proponują jechanie 80 km/h tam, gdzie za chwilę będzie 120 lub 130)</li>
<li>mamy miejsca, gdzie na wszelki wypadek na całej drodze daje się 20 albo łaskawie 40 km/h (bo były tam przez chwilę roboty drogowe, ale ktoś „zapomniał” zdjąć ograniczenia)</li>
<li>organiczenia dostosowuje się pod istniejącą infrastrukturę (w sensie - jeżeli ktoś namalował złe oznaczenie albo pozostało sprzed rozbudowy, to, żeby było taniej, dostawia się znak)</li>
<li>wyprzedzanie na przejściach dla pieszych jest tak zdefiniowane, że wystarczy, że jedno auto zacznie jechać 10 km/h i jazda 11 km/h może skutkować mandatem (na YouTube można znaleźć filmiki z radiowozami, które nagle w szczerym polu zwalniają przed przejściem)</li>
</ol>
<p>Takich niejsaności jest multum, dochodzą też skrzyżowania, na których aż prosi o wypadki (przykład: skręt od Dworca Gdańskiego do warszawskiej Arkadii).</p>
<p>Czy naprawdę nie można wpierw upraszczać całego tego systemu? Dlaczego mamy ileś typów dróg? Czy nie można prosto powiedzieć – teren zabudowany 50 km/h, poza 90, drogi dwu i więcej jezdniowe 130 km/h? I czy nie można ustawiać znaków, które do bólu jasno powiedzą, co jest gdzie? I skąd kontrowersje, co jest chodnikiem, a co nie? (ostatnio były głosy, że zabroniono parkowania w miejscach, które chodnikiem były jeszcze w sierpniu). Albo czy należy tak mocno zdejmować odpowiedzialność z osób nie prowadzących aut (pieszych, itp.) ? (mam mocne wrażenie, że robi się to krok po kroku)</p>
<p>Obecne działania orłów Temidy moim zdaniem nie zawsze mają na celu poprawę bezpieczeństwa. Żeby nie szukać daleko, to przez lata mieliśmy kontrowersje z radarami Iskra (miały być kupowane od różnych dostawców, i mieć inne parametry), ich homologacjami, a <a href="https://www.onet.pl/informacje/onetwiadomosci/miliony-mandatow-z-wideorejestratorow-moga-byc-nielegalne/6rlf40d,79cfc278" target="_blank" rel="nofollow noopener">dzisiaj Onet wspomina, że wideorejestratory mogą mieć poważną wadę prawną</a> (<a href="https://www.auto-swiat.pl/wiadomosci/aktualnosci/polskie-fotoradary-przepuszczaja-znaczna-czesc-wykroczen-skutecznosc-to-jakies-10/8n6c7kl" target="_blank" rel="nofollow noopener">jakiś czas temu zresztą był artykuł, że skuteczność polskich fotoradarów to skromne 10%</a>).</p>
<p>W dużej mierze prawo wygląda na pisane na kolanie, i z błędami. I mamy takie pajacyki jak z węglem (tam dodatek na jeden piec czy źródło ogrzewania można pobierać kilka razy, dodatkowo niektórzy mają tzw. deputat)… to w ogóle ciekawa sytuacja, że rozmontowano polskie kopalnie, a teraz sprowadza się coś udającego węgiel z innej części świata, co poniekąd przypomina cyrki z respiratorami, maskami i największym samolotem świata.</p>
<p>Rząd zamiast myśleć o sprawach najważniejszych dodaje odciski palców w dowodach, wgląd w konta bez wyroku sądu, myśli o narodowych aplikacjach na smartfony (gdzie się da obowiązkowych), paragonach przez sms czy ławeczkach patriotycznych.</p>
<p>Już nie śmieszą memy, gdzie starsze babcie cieszą się z czternastej czy piętnastej emerytury i chwilę potem płaczą, że niedobry wnusio wyjechał z kraju.</p>
<p>Obecnie widzimy próby przeciągnięcia terminu wyborów samorządowych – czy jednak został jeszcze ktoś, kto będzie przeciw temu protestował? (przypominam, że wybory kopertowe MUSIAŁY się odbyć w terminie, a płaciliśmy i płacimy za nie do dzisiaj).</p>
<p>PS. Artykuły na temat nowych przepisów odpowiednio z: <a href="https://prawo.gazetaprawna.pl/prawo-jazdy/artykuly/8538229,nowy-taryfikator-mandatow-wykroczenia-drogowe-punkty-karne.html" target="_blank" rel="nofollow noopener">gazetaprawna.pl</a> i <a href="https://tvn24.pl/biznes/moto/taryfikator-punktow-karnych-2022-od-17-wrzesnia-latwo-mozna-stracic-prawo-jazdy-za-co-15-punktow-karnych-6114434" target="_blank" rel="nofollow noopener">tvn24.pl</a> i <a href="https://www.rmf24.pl/fakty/news-w-zycie-wchodzi-nowy-taryfikator-za-co-mozna-dostac-15-punkt,nId,6289406#crp_state=1" target="_blank" rel="nofollow noopener">rmf24.pl</a>, a ja puszczam notkę jeszcze raz po pewnych zmianach w ramach pewnego eksperymentu technicznego.</p>