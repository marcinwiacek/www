Title: Nie musisz nic kupować… a i tak będziesz szczęśliwy (2022)
Author:marcin
When:5 Dec 2022
Taxonomy:polski,polski blog,salon24.pl

<p>Dzisiaj nie będę mówił o słowach kojarzących się z pewnym panem o nazwisku rozpoczynającym się od litery S, tylko chciałbym wspomnieć co nieco o sprzęcie i oprogramowaniu.</p>
<!--break-->
<p>Kilka dni temu wiele serwisów podało, że najpopularniejszą kartą graficzną na Steam jest obecnie GTX 1650. Nie ma tutaj rozróżnienia na wersję desktopową i mobilną, a ludzie posiadający RTX 3xxx czy 4xxx najwyraźniej są w mniejszości.</p>
<p>Pamiętam czasy, gdy absolutnie topowy procesor na rynku konsumenckim czy karta graficzna kosztowały mniej więcej 1000-1500 PLN. Był to sprzęt wolniejszy, wykonany w starszym procesie technologicznym dającym producentowi teoretycznie mniejszy zysk. Obecna miniaturyzacja coraz więcej kosztuje i choć z jednego wafla można mieć więcej układów, to trzeba przerzucić na klienta koszty litografii… i dołożyć podatek od prędkości czy popytu (im większy popyt, tym większa cena).</p>
<p>Czy typowy człowiek potrzebuje jednak procesora ciągnącego z gniazdka 200 czy 300 W albo karty graficznej wciągającej do 600 W? Czy typowy człowiek nie będzie miał raczej czegoś produkowanego masowo, czyli na przykład konsoli albo laptopa z grafiką zintegrowaną?</p>
<p>Dochodzimy do kolejnego cyklu związanego z wyścigiem oprogramowanie-sprzęt. Przeżyłem je kilka razy. Wyglądają niezwykle prosto: dostajemy lepszy sprzęt, oprogramowanie puchnie, w końcu jest optymalizowane, sprzęt nie wystarcza, i znowu przechodzimy do masowego wzmacniania i kupowania sprzętu.</p>
<p>Tzw. górnictwo spowodowało, że na pniu za dowolną cenę schodziła dowolna ilość kart graficznych, a tzw. epidemia czy obecna wojna na Ukrainie wymiotła ze sklepów wszystko, co miało większy sens. Producenci chcieliby utrzymać to w nieskończoność, tymczasem… sprzęt jest mocniejszy niż kiedykolwiek, a mimo to nawet w grach dostajemy mikroprzycięcia (przypominają się pierwsze buildy Cyberpunka, obecnie podobnie jest z grą Calisto Protocol)</p>
<p>Ludzie czy producenci zaczynają się wręcz skłaniać ku dławieniu swoich produktów (tracą niewiele na wydajności, a bardzo dużo na zużyciu prądu) – wczoraj pisałem o RTX 4090, podobne liczby można przytoczyć przy Ryzenach 7000 (<a href="https://www.notebookcheck.net/AMD-Ryzen-9-7950X-and-AMD-Ryzen-7-7700X-Review-Superlative-performance-and-efficiency-gains-that-give-Raptor-Lake-a-run-for-the-money.671235.0.html" target="_blank" rel="nofollow noopener">np. 7950x według notebookcheck.net po zdławieniu TDP z 170W do 105W ma do 35% mniej maksymalnej zużywanej mocy i prawie 23C mniej, a traci do 7% wydajności</a>).</p>
<p>W temacie optymalizacji technologii jest jeszcze wiele do powiedzenia – i tak np. na używanej przeze mnie płycie muszę wyłączyć profil XMP dla RAM, żeby różne magistrale nie chodziły zawsze na maksimum swoich możliwości; komputery stacjonarne w trybie idle potrafią zużywać nawet 40-60W, a laptopy w standby do 2W.</p>
<p>Producenci widzą problem z ciepłem i <a href="https://www.tomshardware.com/news/ultrasonic-solild-state-cooling-system" target="_blank" rel="nofollow noopener">stąd przykładowo próby z ultradźwiękami (mają wymuszać ruch w rurkach cieplnych)</a>. Jest o co walczyć - w odpowiednich warunkach nawet taki Ryzen 5800X3D może być chłodzony całkowicie pasywnie.</p>
<p>
<div class="embed-responsive embed-responsive-16by9"><iframe src="//www.youtube.com/embed/1rgbJwxSYss" class="note-video-clip"   frameborder="0">
</iframe></div>
</p>
<p>Problem ciepła nie jest bynajmniej wydumany – wielu osobom zdarza się throttling np. dysków SSD czy procesorów, podobnie <a href="https://www.anandtech.com/show/16938/silicon-motion-sm2708-sd-express-review-nvme-ssd-served-hot" target="_blank" rel="nofollow noopener">prawie 100C potrafią osiągać karty SD</a> (szczerze mówiąc bałbym się wkładać takie maleństwo do jednego z wielu popularnych laptopów).</p>
<p>Doszliśmy do pewnych absurdów – nawet do płyt micro ITX dostają się układy, które obsługują do 16 portów USB i 14 SATA. Czy naprawdę tego potrzebujemy? Jeśli dobrze czytam schematy związane z Ryzenami, to 4 porty USB i dwa M2 obsługuje sam procesor. Policzmy teraz bardzo typowe potrzeby dla USB – myszka, klawiatura, jakaś pamięć, a może dwie (pendrive czy kieszeń), może jeszcze ze dwie inne rzeczy. Gdyby na rynku był pełen wybór, to nie widziałbym problemu, niemniej jednak najczęściej wpierw pojawiają się drogie konstrukcje, których i tak nie wykorzystujemy nawet w 50%.</p>
<p>Podobne rozpasanie jest z oprogramowaniem – Microsoft przygotował Windows 11 z odpowiednimi wymaganiami (nie do końca wysokimi, ale jednak eliminującymi dobre urządzenia), ale chyba przedobrzono.</p>
<p>Podsumowując – znakomita większość z nas ma już w domu sprzęt, który będzie wystarczający przez kilka lat, i teraz pozostaje wykorzystać go do rozrywki czy pracy twórczej, a brak zakupów tylko zmotywuje korporacje do tego, żeby jednak przypomnieć sobie znaczenia słowa jakość i oszczędność. W pewnym sensie trend zauważył już Google (wersja lite ich systemu operacyjnego), czas na kolejnych...</p>